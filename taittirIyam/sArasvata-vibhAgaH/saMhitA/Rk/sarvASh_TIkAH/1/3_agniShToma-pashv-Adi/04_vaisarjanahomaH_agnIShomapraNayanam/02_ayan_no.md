+++
title = "02 अयन् नो"

+++


<details><summary>Keith</summary>

May Agni here make room for us;
  
May he go before us cleaving the foe;  
Joyously may he conquer our foes;  
May he win booty in the contest for booty.
</details>

<details><summary>मूलम्</summary>

अ॒यन्नो॑ अ॒ग्निर्वरि॑वᳵ कृणोत्व॒यम्मृधᳶ॑ पु॒र ए॑तु प्रभि॒न्दन् ।   
अ॒यꣳ शत्रू᳚ञ्जयतु॒ जर्हृ॑षाणो॒ऽयव्ँवाज॑ञ्जयतु॒ वाज॑सातौ ॥
</details>

<details><summary>भट्टभास्कर-टीका</summary>

**अयम्** अग्नी-षोमाख्यः प्रणीयमानो **ऽग्रिर् वरिवः कृणोतु** अभीष्टानि धनानि ददातु । कृवि हिंसाकरणयोः, 'धिन्विकृण्व्योरच' इत्युप्रत्ययः । 

किञ्च - **अयं मृधस्** सङ्ग्रामान् **प्रभिन्दन्** प्रकर्षेण विनाशयन् **पुरो** ऽग्रत **एतु** गच्छतु । ततश् चायम् अग्निर् अस्माकं **शत्रून् जयतु जर्हृषाणः** जयेन भृशं हृष्टान्तःकरणः - हृषेर् यड्लुगन्ताद् व्यत्ययेनात्मनेपदम्, 'अभ्यस्तानामादिः' इत्याद्युदात्तत्वम् ।  

किञ्च - **अयम्** अग्निर् **वाजम्** अन्नं जयतु अस्मदर्थम् आत्मवशं करोतु । क्व ? **वाजसातौ** । 'ऊतियूति' इत्यादिना निपातनात् सनोतेः कर्मणि क्तिन्, 'जनसन' इत्यात्वम् । वाजो लभ्यते यस्मिन् तस्मिन् **वाज-सातौ** सङ्गामे वाजं जयतु । वाजशब्दो वृषादित्वादाद्युदात्तः ॥
</details>